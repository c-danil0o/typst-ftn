= Увод
<uvod>

== Мотивација

Последњих деценија сведоци смо интензивне дигитализације у готово свим областима друштвеног и привредног живота.
Савремене организације и предузећа настоје да своје пословање учине ефикаснијим применом информационих система. Ови системи аутоматизују радне процесе и нуде лакши приступ подацима @kravchenko2019digitalization.
Једна од области у којој се потреба за дигиталним решењима посебно истиче јесте фитнес индустрија која у последње време доживљава снажан раст и популаризацију @rossel2024systems.

Традиционални начини вођења евиденције у фитнес центрима, као што су папирне картице и ручно вођење списка чланова, постају све мање одрживи услед повећаног броја корисника и сложености управљања.
Поред саме евиденције чланова, неопходно је водити рачуна о различитим типовима чланарина, праћењу њиховог важења и контроли приступа објекту. Осим тога, постоји потреба за анализом података
како би се побољшале услуге и креирале ефективније стратегије пословања @kay2024apgym. Без јединственог система, ови задаци могу бити изузетно захтевни, дуготрајни и подложни грешкама @rossel2024systems.

Поред потребе за ефикасношћу, посебан изазов представља и питање доступности и поузданости података. Многе теретане функционишу у окружењима где интернет конекција није увек стабилна,
док неке настоје да своје податке задрже искључиво у локалном окружењу, без ослањања на спољне сервисе. У таквим условима коришћење система који у потпуности зависе од инфраструктуре у облаку (енгл. _cloud_)
може бити непрактично @sen2014off. Свака прекинута конекција може довести до немогућности приступа подацима, успоравања рада или чак губитка информација.

На тржишту данас постоји више готових софтверских решења за управљање фитнес центрима, која углавном раде по _cloud_ моделу. Неки од најпознатијих су _Mindbody_#footnote[https://www.mindbodyonline.com/],
_Glofox_#footnote[https://www.glofox.com/] и _Zen Planner_#footnote[https://www.zenplanner.com/].
Ови системи нуде широк спектар функционалности, али су често превише комплексни и не могу се прилагодити једноставнијим моделима пословања. За мање теретане, које често раде у ограниченим условима, трошкови лиценци и претплата могу бити превисоки.
Зависност од интернет конекције представља додатни услов који не може увек бити испуњен. Супротан приступ представљају локални системи који се инсталирају на рачунаре унутар објекта (_GymOne_#footnote[https://gymoneglobal.com/]). Они обезбеђују већу конторолу над подацима али увелико
смањују поузданост и доступност услуге, јер су подаци везани за једну локацију и један уређај @1311958. Ова чињеница такође онемогућава коришћење мобилне апликације за чланове, што је данас стандардна понуда већине фитнес центара.

== Циљ рада

Због свега наведеног, постоји јасна потреба за развојем новог система који ће бити прилагођен специфичним потребама мањих фитнес центара. Циљ овог рада је пројектовање и имплементација софтверског решења које би комбиновало
предности _cloud_ и локалних система, обезбеђујући поузданост, доступност и једноставност коришћења. Овај систем би требао да омогући ефикасно управљање члановима, праћење чланарина, контролу приступа и анализу података. Архитектура система
би била првенствено заснована на локалном раду. Поузданост података би се успоставила имплементацијом система за резервне копије уз коришћење привремене интернет конекције.
Међутим, систем би требао да подржи и синхронизацију са _cloud_ сервисом и коришћење мобилне апликације када је конекција стално доступна и стабилна.

== Структура рада

Рад је организован тако да читаоца постепено води од теоријских основа до практичне реализације и визуелног приказа система. Након овог уводног поглавља, у другом поглављу се детаљно разрађује спецификација
и пројектовање техничког решења, где се кроз функционалне захтеве и UML дијаграме поставља темељ за развој. Треће поглавље, које је уједно и централни део рада, посвећено је имплементацији, и
у њему се детаљно описује техничка израда сваке компоненте система, од десктоп апликације до инфраструктуре у облаку. Четврто поглавље визуелно представља готово решење кроз приказ корисничког интерфејса
и кључних функционалности. На крају, у петом поглављу, дат је закључак који сумира остварене резултате, анализира предности и мане решења и предлаже могућности за будућа унапређења.
