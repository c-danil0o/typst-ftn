= Спецификација и пројектовање техничког решења
<specifikacija>

Развој сложеног софтверског решења, као што је систем за управљање фитнес центром, захтева да се јасно дефинишу сви захтеви, ограничења и архитектонски принципи пре него што се ступи у фазу имплементације.
Потребно је извршити детаљну анализу потреба корисника и идентификовати пословне процесе које треба обухватити системом. Тиме се дефинишу основне функционалности које систем мора да пружи.
Циљ је да се прикаже на који начин су дефинисани процеси управљања члановима, чланаринама и контролом приступа, као и како су ови процеси интегрисани у јединствену платформу која подржава локални рад и рад у облаку.
С обзиром на то да _GymMan_ (назив имплементираног решења) систем треба да обезбеди поуздано и једноставно управљање пословањем теретане, његова архитектура мора бити осмишљена тако да подржи следеће принципе:
- Интуитивно корисничко искуство за запослене и чланове
- Флексибилност у конфигурацији и прилагођавању различитим врстама теретана
- Јасна раздвојеност компоненти за лакше одржавање и надоградњу
- Могућност проширења система новим функционалностима
- _Offline first_ приступ за рад без интернет конекције
- Сигурна и контролисана синхронизација података са облаком
Да би се ови циљеви постигли, у наставку су најпре дефинисани функционални и нефункционални захтеви, након чега следи приказ предложене архитектуре.
Архитекура система је описана одговарајућим UML дијаграмима који визуелно представљају структуру и токове података у систему.

== Функционални захтеви
Функционални захтеви дефинишу конкретно понашање система, односно функционалности које треба да буду омогућене крајњим корисницима.
Систем _GymMan_ треба да подржи све процесе неопходне за ефикасно управљање теретаном.
Захтеви су груписани по главним модулима система.

- *Управљање члановима*
  - Регистрација нових чланова са свим потребним подацима (име, презиме, контакт информације, датум рођења и јединствени идентификатор - број картице)
  - Ажурирање података постојећих чланова од стране запослених
  - Преглед листе чланова са могућношћу претраге
  - Брисање чланова из система
  - Позив за креирање налога за мобилну апликацију путем е-поште
  - Захтев за ресетовање лозинке за мобилну апликацију путем е-поште

- *Управљање чланаринама*
  - Дефинисање различитих типова чланарина на основу трајања, броја посета, цене и ограничења приступа
  - Додела чланарина члановима - члан може имати једну активну и више предстојећих чланарина
  - Праћење статуса чланарине и ажурирање права приступа на основу тог статуса
  - Обнављање чланарине након истека
  - Евиденција историје чланарина и плаћања за сваког члана

- *Контрола приступа*
  - Скенер чланске картице при уласку у теретану и идентификација члана
  - Верификација статуса чланарине у реалном времену
  - Омогућавање или одбијање приступа на основу валидности чланарине
  - Ажурирање броја преосталих улазака након сваког уласка
  - Евиденција сваког приступа са временском ознаком и идентификатором члана
  - Подршка за пробне и дневне тренинге уз евиденцију уласка

- *Аналитика и извештаји*
  - Преглед статистике посета уз истицање трендова
  - Приказ броја активних чланова кроз време
  - Приказ прихода од различитих типова чланарина и њихова дистрибуција
  - Приступ историјским подацима евиденције улазака и њихово филтрирање

- *Прављење резервних копија и синхронизација*
  - Локално чување података на уређају за рад у офлајн режиму и брз приступ
  - Ручно или периодично аутоматско прављење резервних копија података и слање на облак
  - Враћање података из резервних копија на истом или новом уређају уз потпуни интегритет података
  - Аутоматска синхронизација података у реалном времену између локалне базе и _read-only_ удаљене базе за мобилну апликацију

- *Кориснички налози и аутентификација*
  - Креирање налога за запослене са различитим улогама
  - Креирање налога за чланове теретане за приступ мобилној апликацији
  - Сервис за аутентификацију чланова при приступу мобилној апликацији

== Нефункционални захтеви

Нефункционални захтеви дефинишу квалитативне особине система и одређују начин на који он треба да функционише, без директног утицаја на конкретну функционалност.

- *Перформансе*
  - Систем мора обезбедити брз одзив при свакој операцији
  - Сихронизација података са облаком не сме утицати на перформансе локалног рада
  - Процес резервне копије мора бити извршен у позадини без утицаја на рад корисника
  - Систем мора бити оптимизован за рад на уређајима са ограниченим ресурсима

- *Безбедност*
  - Све лозинке морају бити сигурно похрањене и хеширане
  - Комуникација између система и облака мора бити шифрована коришћењем TLS протокола
  - Свака грешка у аутентификацији мора бити евидентирана
  - Приступ осетљивим подацима мора бити ограничен на овлашћене кориснике

- *Доступност, конзистентност и интегритет података*
  - Систем мора бити доступан и у случају привремене нестанка интернет конекције
  - Локални подаци морају бити конзистентни и интегритет података мора бити очуван током свих операција
  - У случају кашњења у синхронизацији са мобилном апликацијом због прекида интернет конекције локални рад треба да остане конзистентан

- *Корисничко искуство*
  - Кориснички интерфејс мора бити интуитиван и једноставан

- *Преносивост и независност од платформе*
  - Систем мора бити преносив и радити на различитим оперативним системима (Windows, macOS, Linux)
  - Локална база података мора бити независна од специфичне платформе
  - Систем мора бити лако преносив на нови уређај уз минималне напоре
  - Мобилна апликација мора да ради на најпопуларнијим мобилним платформама (iOS и Android)

- *Одрживост и проширивост*
  - Архитектура система мора бити модуларна како би се омогућило лако одржавање и надоградња
  - Систем мора бити дизајниран тако да се нове функционалности могу лако додати у будућности
